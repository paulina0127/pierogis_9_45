
# Zadanie 1
## Opis biznesowy
**Schronisko dla psów “Bezpieczna przystań”** to kompleks obiektów mieszczących się na obrzeżach miasta Łódź.  Lokalizacja jest bardzo dobra, ponieważ ukształtowanie terenu naturalnie wygłusza szczekanie psów. Misją schroniska jest opieka nad zagubionymi, pozbawionymi domu psami i jak najlepsze odmienienie ich losu.  

Schronisko jest wyposażone w **250 boksów z wybiegami, szpitalik z zakładem weterynaryjnym oraz izolatkami do przeprowadzania kwarantanny, magazyn na karmę, środki lecznicze i inne artykuły potrzebne do poprawnego funkcjonowania schroniska, budynek administracyjny**, który mieści biuro pracowników i **gabinet kierownika.** Budynki spełnią najwyższe europejskie standardy.  

Zwierzęta przebywające w schronisku mogą być utrzymywane zarówno w boksach pojedynczych, jak i zbiorowych. Zbiorowe utrzymywanie psów jest wskazane zwłaszcza w przypadku osobników o rozwiniętych umiejętnościach socjalnych, przyjaźnie nastawionych do innych zwierząt. Utrzymywanie grupowe może zmniejszyć stres u niektórych zwierząt. Pojedynczo należy utrzymywać psy wykazujące zachowania agresywne w stosunku do współmieszkańców. Każdy boks obowiązkowo zawiera: co najmniej 1. legowisko na psa, miękkie posłanie, ulubioną zabawkę np. gryzak. 

Pod opieką schroniska znajduje się **ponad 200 porzuconych zwierząt**. Wiele z nich zostały odebrane ludziom, którzy byli ich katami – zaniedbywali, głodzili, bili. 

Schronisko zapewnia zwierzętom należytą **opiekę behawioralną i pomoc weterynaryjną**. Każde zwierzę jest **zaczipowane, wysterylizowane lub wykastrowane oraz regularnie szczepione i odrobaczane.**  

Po przybyciu do schroniska każde zwierzę otrzymuje numer ewidencyjny oraz trafia na **dwutygodniową kwarantannę**, w czasie której odebrać je może tylko właściciel. Jeśli pies posiada czip, pracownicy schroniska próbują skontaktować się z jego właścicielem. W przeciwnym wypadku pozostaje im czekać, aż właściciel sam się zgłosi. 

W czasie kwarantanny, jeśli zachodzi taka potrzeba, zwierzęciu jest udzielana **pomoc weterynaryjna**, a następnie zostaje poddane niezbędnym zabiegom **odrobaczenia i odpchlenia.** Jeżeli podczas jej trwania nie zgłosił się właściciel zwierzęcia, **przechodzi ono na własność schroniska** i zostaje przygotowane do adopcji, tzn. zaszczepione, zaczipowane i wykastrowane lub wysterylizowane. Gdy zwierzę dojdzie do siebie po zabiegu i nie ma przeciwskazań do przekazania go do adopcji, jest ono gotowe na znalezienie nowego domu. 

W schronisku pracuje **70 osób**: 30 opiekunów i opiekunek psów, 12 lekarzy i techników weterynarii, 10 behawiorystów, 10 pracowników biurowych (w tym 2 w księgowości), kierownik magazynu, 5 magazynierów, zastępca kierownika oraz kierownik. Praca odbywa się w systemie zmianowym, psy mają zapewniony nadzór i opiekę przez całą dobę. Dodatkowo w schronisku udziela się **ok. 30 wolontariuszy**. 

**Kierownik** zarządza pracą schroniska i jest odpowiedzialny za jego prawidłowe funkcjonowanie. Odpowiada za poprawność dokumentacji, plan budżetowy, pozyskiwanie środków czy prowadzenie korespondencji. Zajmuje się rekrutacją nowych pracowników i prowadzeniem ewidencji zawierającej dane pracowników. Pełni funkcję reprezentatywną, bierze udział w licznych wyjazdach mających na celu uświadamianie społeczeństwa na temat problemu bezdomności zwierząt.

**Pracownik biura** jest odpowiedzialny za rejestrację nowych zwierząt. Prowadzi dokumentacje, spisuje umowy adopcyjne i przeprowadza wywiady z potencjalnymi opiekunami tymczasowymi. Zajmuje się także zamawianiem karmy, środków leczniczych, posłań i innych produktów potrzebnych dla prawidłowego funkcjonowania schroniska. Pracownicy biurowi pracujący w księgowości prowadzą dokumentację finansową schroniska oraz obsługują płatności.

**Opiekun** zajmuje się karmieniem i pojeniem zwierząt, sprzątaniem pomieszczeń, w których przebywają zwierzęta. Jego zadaniem jest dbanie o dobre samopoczucie zwierząt: socjalizacja i nawiązywanie ze zwierzętami przyjaznych relacji. Obserwuje i poznaje cechy zwierzęcia – tak aby mógł przekazać jak najwięcej informacji osobom zainteresowanym adopcją i jak najlepiej dopasować zwierzę do jego przyszłego właściciela. Obserwuje stan zdrowia zwierzęcia, zmiany w jego zachowaniu, wszelkie objawy mogące świadczyć o chorobie i przekazuje te spostrzeżenia lekarzowi weterynarii. Współpracuje z wolontariatem w celu zapewnienia zwierzęciu spacerów oraz zapewnienia udanej i odpowiedzialnej adopcji. Opiekunowie pracują na 3 zmiany.

**Lekarze i technicy weterynarii** zajmują się leczeniem zwierząt przebywających w schronisku, wykonywaniem zabiegów profilaktycznych, chirurgicznych, badań diagnostycznych we współpracy z pracownikami innych działów i sekcji schroniska oraz wolontariuszami schroniska w zakresie ochrony zdrowia zwierząt i zwalczania bezdomności zwierząt. 

**Behawioryści** dbają o dobry stan psychiczny psów, szczególnie zminimalizowanie u nich stresu. Wdrażają też plan szkolenia i/lub terapii behawioralnej, mającej rozwiązać problemy psów oraz zwiększyć ich szansę na adopcję. 

**Magazynier** to pracownik zajmujący się przyjmowaniem towarów do magazynu i ich składowaniem. Podczas przyjmowania towaru wykonuje odbiór jakościowy i ilościowy, następnie dba o właściwe dla danych produktów warunki przechowywania. Poza tym wydaje potrzebne produkty pracownikom schroniska. Magazynier nieustannie monitoruje i aktualizuje w rejestrze zapasy magazynowe (przyjmowany, wydawany lub przeterminowany towar). **Kierownik magazynu** odpowiada za swoich pracowników, pilnuje poprawności wykonywanych przez nich zadań oraz dba o odpowiednie uporządkowanie towarów w magazynie.

**Wolontariusze** wyprowadzają psy na spacery, pomagają w ich socjalizacji, pielęgnacji, treningu i wychowaniu, aktywne uczestniczą w zbiórkach karm dla schroniska oraz promują ideę adopcji zwierząt. 

Niestety nie wszystkie zwierzęta mogą bez przeszkód przebywać w schronisku. Psy chore, szczenięta i czworonożni seniorzy często potrzebują **opieki w warunkach domowych**, zapewniających im bezpieczeństwo i spokój. Schroniska poszukują osób, które są w stanie stworzyć dla bezdomnych zwierząt **domy tymczasowe** i objąć je troskliwą opieką do czasu znalezienia nowych opiekunów. Osoby opiekujące się zwierzętami pozostają w ścisłym kontakcie ze schroniskiem, które udziela im niezbędnej pomocy i poszukuje domu dla podopiecznych. 

Aby zostać opiekunem tymczasowym należy powiadomić schronisko o chęci zaoferowania swojej pomocy. Każdy potencjalny opiekun przechodzi przez wywiad pozwalający na **ocenę możliwości stworzenia domu tymczasowego** dla zwierząt. Jeśli decyzja pracownika jest pozytywna, opiekun zostaje wpisany na listę domów tymczasowych, a następnie czeka na informację od schroniska o zwierzęciu w potrzebie. Okres oczekiwania na otrzymanie informacji może wahać się od kilku dni do kilku miesięcy, ze względu na konieczność odpowiedniego dopasowania zwierzęcia do domu tymczasowego. 

Możliwa jest wsparcie schroniska poprzez dary rzeczowe. Placówka potrzebuje m.in.: koców, prześcieradeł, ręczników, legowisk, obroży czy smyczy/szelek. Przyjmowane są również karmy bytowe i weterynaryjne, smakołyki i gryzaki. Psom schroniskowym można ofiarować też zabawki czy maty węchowe. 

Kluczowym elementem pomocy bezdomnym zwierzętom jest przygotowanie ich do adopcji. **Schronisko redaguje ogłoszenia adopcyjne, przekazuje informacje o zwierzętach szukających właścicieli do Internetu (profil na Facebooku, Instagramie)**, pomaga w wyborze zwierzęcia do adopcji, sprawdza możliwości zaspokojenia potrzeb zwierząt przez potencjalnych przyszłych opiekunów, zapewnia wizyty przed-adopcyjne i po-adopcyjne. 

Adopcja zwierzaka musi być dokładnie przemyślana. Każdy, kto chce przygarnąć psa, powinien zastanowić się, czy ma odpowiednie zasoby finansowe, przestrzenne i czasowe do opieki nad nowym pupilem. Należy przy tym uwzględnić styl życia, tryb pracy i wszystkie życiowe plany. 

Psy schroniskowe mają różne charaktery, doświadczenia i wymagania. Wybierając nowego towarzysza, nie należy kierować się jedynie jego wyglądem. Czworonóg powinien pasować pod względem usposobienia do stylu życia opiekuna. Przy wyborze psa istotne są też warunki mieszkaniowe – energiczne czworonogi i zwierzaki o dużych gabarytach mogą mieć problemy z adaptacją do małego mieszkania lub warunków miejskich. Nieco innej opieki potrzebują ponadto szczeniaki, czworonożni seniorzy czy psiaki wykazujące problemy behawioralne. 

**Przebieg procesu adopcyjnego:** 
 1. Adoptujący przegląda ogłoszenia psów w mediach społecznościowych
    schroniska lub odwiedza schronisko osobiście.
 2. Adoptujący kontaktuje się telefonicznie lub mailowo ze schroniskiem,
    by uzyskać więcej informacji i zapoznać się z psem na miejscu. W
    przypadku wizyty w schronisku adoptujący ma możliwość powiadomienia
    opiekuna o zainteresowaniu adopcją zwierzęcia.
 3. Po minimum 3 wizytach w schronisku, podczas których adoptujący
    bierze udział w wywiadzie z opiekunem psa i spędza z nim czas, może
    on wysłać e-mail o chęci adopcji wybranego zwierzęcia lub
    poinformować o tym telefonicznie.
 4. Pracownik biura schroniska na podstawie posiadanych informacji
    kontaktuje się z adoptującym telefonicznie lub wysyła e-mail, by
    przekazać decyzję o kontynuowaniu lub przerwaniu procesu
    adopcyjnego.
 5. Jeśli zapadnie pozytywna decyzja następuje finalizacja adopcji –
    podpisanie umowy adopcyjnej i odbiór psa wraz z jego książeczką
    zdrowia zawierającą najważniejsze informacje (ostatnie szczepienia,
    odpchlenia, odrobaczenie, poważne operacje, choroby, alergie) w
    uzgodnionym terminie w schronisku.

## Pojęcia 
**Organizacja:** Schronisko dla psów „Bezpieczna przystań” 

**Otoczenie organizacji:** firmy zapewniające potrzebne produkty i ich dostawcy, agencje rządowe nadzorujące działalność organizacji, partnerzy i sponsorzy pomagający w pozyskiwaniu środków na utrzymanie oraz rozwój schroniska, konkurencyjne schroniska dla psów

**Interesariusze organizacji:** adoptujący, opiekunowie tymczasowi, zastępca kierownika, kierownik, opiekunowie, wolontariusze, lekarze i technicy weterynarii, behawioryści, pracownicy biurowi, magazynierzy, kierownik magazynu

**Dziedzina problemowa:** 
 - Ewidencja psów z podziałem na grupy (psy przyjęte do schroniska, psy na kwarantannie, psy do adopcji, psy w domach tymczasowych, psy zaadoptowane) 
   zaadoptowane)
 - Ewidencja adoptujących i opiekunów tymczasowych 
 - Dokumentacja procesu adopcyjnego
 - Rejestr usług weterynaryjnych, leczenia, szkoleń, terapii behawioralnych 
 - Rejestr aktualnie posiadanych karm oraz środków leczniczych
 - Ewidencja pracowników

**Interesariusze dziedziny problemowej:** adoptujący, opiekunowie tymczasowi, zastępca kierownika, kierownik, opiekunowie, lekarze i technicy weterynarii, behawioryści, pracownicy biurowi, magazynierzy, kierownik magazynu

**Pracownicy biznesowi:** zastępca kierownika, kierownik, opiekunowie, lekarze i technicy weterynarii, behawioryści, pracownicy biurowi, magazynierzy, kierownik magazynu


 
